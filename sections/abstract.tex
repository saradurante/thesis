\section*{Introduzione}
   
L'elaborato di tesi, vuole affrontare il quadro patologico dei linfomi, con un focus sul linfoma non-Hodgkin, 
mettendo in risalto il ruolo fondamentale svolto dall'infermiere, nei confronti del paziente oncoematologico.\\
La scelta verso l'argomento è stata dettata, oltre che da esperienze personali, dall'esperienza di tirocinio clinico 
svolto presso l'U.O. DH di Ematologia dell'Ospedale Le Scotte di Siena, in cui ho avuto l'opportunità di apprendere 
l'assistenza infermieristica al fianco del paziente oncoematologico, dalla presa in carico, fino alla dimissione;
ho arricchito le mie conoscenze circa farmaci, schemi terapeutici e pratiche terapeutiche, 
che non vengono eseguite di routine in altre realtà di reparto.\\ 
L'obiettivo dello studio è quello di analizzare la neoplasia a 360 gradi, ma vuole essere anche 
una guida per pazienti e caregiver, riguardo la prevenzione delle 
complicanze e la loro gestione. Nonostante sia una patologia ampiamente conosciuta e discussa, il linfoma,
non riceve forse l'attenzione che merita, in particolare le competenze infermieristiche verso questi pazienti.\\
I linfomi, sono tumori maligni, che originano dalla proliferazione incontrollata dei linfociti (B e T/NK) o delle 
cellule staminali linfoidi; essi creano accumuli patologici principalmente all’interno dei linfonodi, 
ma possono interessare potenzialmente tutti gli organi.
Il linfoma di non-Hodgkin, è una neoplasia comune in Italia, rappresenta la quinta forma di cancro negli uomini e la 
sesta nelle donne; nonostante l'età media di insorgenza sia intorno ai 60 anni, è una patologia che colpisce tutte 
le età. La causa che determina lo sviluppo del linfoma di non-Hodgkin è una mutazione del DNA del linfocita, ma ad 
oggi, non è ancora chiaro il motivo per cui tale mutazione avviene; nonostante ciò, i fattori di rischio sono 
molteplici:  infezioni causate da alcuni virus e batteri, così come alcune malattie croniche, si possono ritenere 
responsabili dell’aumento del rischio dello sviluppo di alcuni sottotipi di linfoma.\\
Diversi sono gli approcci terapeutici al linfoma, quale sia quello più adatto dipende da una serie di fattori:
dal sottotipo di linfoma, dallo stadio della malattia, dall’eventuale presenza di “sintomi B”, ed il possibile 
coinvolgimento extranodale. Gli approcci "tradizionali", prevedono regimi di radioterapia e chemioterapia,
il trapianto autologo o allogenico di cellule staminali emopoietiche, l'immunoterapia; sono trattamenti in genere 
combinati tra di loro, come parte di uno schema terapeutico da seguire per un certo numero di cicli, 
della durata di diversi mesi.\\
La terapia cellulare con CAR-T (Chimeric Antigen Receptor) è una forma di terapia genica, impiegata
per forme refrattarie e recidivanti, i cui risultati più importanti si hanno per la leucemia linfoblastica
acuta e per il linfoma non-Hodgkin (LNH).
Nonostante i risultati positivi dati dalla terapia delle CAR-T, che dimostrano il raggiungimento di
risposte rapide e durature nel tempo, non mancano aspetti di tossicità acuta, che possono evolvere
in situazioni di severità, se non anche di fatalità. 


